Il Sextival è un evento di Nassa Rapallo che ha lo scopo di creare dibattito, informazione e aggregazione attorno ai problemi e alle questioni relative alla salute sessuale. L’idea è quella di un evento, diviso in una o più giornate sulla base di esigenze e possibilità, in cui creare un ambiente di discussione aperto, non giudicante, sicuro ed inclusivo, sia per coloro per cui il tema risulti essere completamente nuovo, sia per chi, per motivi di lavoro o di vita personale, ha già a cuore molte o alcune delle tematiche del Sextival.

L’obiettivo è duplice: da una parte si intende dare voce alle realtà italiane e - meglio - del territorio che già si occupano del tema della salute sessuale, che siano esse associazioni, educatrici ed educatori, rappresentanti della sanità pubblica, artistə e liberə professionistə; dall’altra, si vuole organizzare un evento che possa essere piacevole e aggregativo, il più possibile non scolastico o seminariale, in modo da stimolare una socialità genuina tra persone con bagagli culturali ed esperienziali differenti.

# CHE COS’È LA SALUTE SESSUALE?

Per chiarire gli intenti del nostro evento, è necessario comprendere su quali assunti e quali fonti è basato il nostro interesse su questo tema, oltre a chiarire na panoramica teorica di

La salute sessuale è fondamentale per la salute e il benessere fisico ed emotivo di individui, coppie e famiglie, così come per lo sviluppo sociale ed economico di comunità e paesi. L'attuale definizione operativa dell'OMS di "salute sessuale", nata da un incontro internazionale di esperti nel 2002, comprende in sé diversi fattori:

La salute sessuale è uno stato di benessere fisico, emotivo, mentale e sociale in relazione alla sessualità; non è semplicemente l'assenza di malattia, disfunzione o infermità. La salute sessuale richiede un approccio positivo e rispettoso alla sessualità e alle relazioni sessuali, così come la possibilità di avere esperienze sessuali piacevoli e sicure, senza coercizione, discriminazione e violenza. Affinché la salute sessuale sia raggiunta e mantenuta, i diritti sessuali di tutte le persone devono essere rispettati, protetti e soddisfatti. (37: 3)

La salute sessuale non può essere definita, compresa o resa operativa senza un'ampia considerazione della sessualità, la quale è invece definita come segue:

_...la sessualità è un aspetto centrale dell'essere umano nel corso di tutta la vita [che] comprende sesso, identità e ruoli di genere, orientamento sessuale, erotismo, piacere, intimità e riproduzione. La sessualità è sperimentata ed espressa in pensieri, fantasie, desideri, credenze, atteggiamenti, valori, comportamenti, pratiche, ruoli e relazioni. Mentre la sessualità può includere tutte queste dimensioni, non tutte sono sempre sperimentate o espresse. La sessualità è influenzata dall'interazione di fattori biologici, psicologici, sociali, economici, politici, culturali, legali, storici, religiosi e spirituali. (37: 4)_

Per concludere, è di fondamentale importanza la sopracitata nozione di diritti sessuali, i quali, sempre in accordo con l’OMS, devono essere rispettati, soddisfatti e promossi da parte delle istituzioni di salute pubblica, giuridiche e governative.

I diritti sessuali comprendono i diritti umani che sono già riconosciuti nelle leggi nazionali, nei documenti internazionali sui diritti umani e in altre dichiarazioni di consenso. Essi includono il diritto di tutte le persone, libere da coercizione, discriminazione e violenza, a:

- il più alto standard raggiungibile di salute sessuale, compreso l'accesso ai servizi di assistenza sanitaria sessuale e riproduttiva;
- cercare, ricevere e impartire informazioni relative alla sessualità;
- educazione alla sessualità;
- rispettare l'integrità corporea;
- scegliere il proprio partner
- decidere di essere sessualmente attivi o meno;
- relazioni sessuali consensuali;
- matrimonio consensuale;
- decidere se e quando avere figli; e
- perseguire una vita sessuale soddisfacente, sicura e piacevole.
